## **Google почне випускати свої власні самокеровані автомобілі, а не видозмінюватиме автівки, зроблені іншими виробниками.**

Автомобіль матиме кнопку стоп-поїхали. У нього не буде системи керування, керма й педалей.
На малюнках гугломобіль виглядає як міська автівка з "дружнім" обличчям. Дизайн розроблений таким чином, щоб автомобіль не виглядав загрозливим і сприяв сприйняттю людьми технологій автоматичного водіння.
Співзасновник компанії Сергій Брін розповів про плани Google на конференції в Каліфорнії.
"Ми захоплюємося цим автомобілем – він допомагатиме нам просувати можливості технологій автоматичного водіння та зрозуміти їхні обмеження", - сказав Кріс Урмсон, директор проекту із створення автомобілів, повністю керованих електронікою.
Він додав, що ці автомобілі мають здатність "покращувати життя людей, трансформуючи мобільність".
Але деякі дослідники, які працюють у цій галузі, вивчають потенційні мінуси технології автоматичного водіння.
Вони вважають, що самокеровані автівки погіршать дорожній рух та ситуацію зі стихійним зростанням міст, бо люди змиряться з тривалішими щоденними поїздками, тому що їм не доведеться власноруч керувати автомобілем.
### **Гнучке вітрове скло**

Кореспонденту ВВС дозволили поговорити з командою Google про секрети проекту і побачити перші прототипи самокерованого автомобіля.
Він виглядає майже як у мультику. У нього немає традиційного капоту спереду, а колеса відсунуті у кути.
В автомобілі є сидіння для двох людей. Мотор – електричний. Спочатку він розвиватиме швидкість до 40 км/год з метою безпеки.
Найважливіша риса дизайну – відсутність системи керування, крім кнопки стоп-поїхали.
Для початкового тестування встановлять додаткову систему керування, щоб один з водіїв-тестувальників Google міг узяти на себе керування на випадок виникнення проблем.
Система керування просто вмикатиметься. Пан Урмсон вважає, що з часом її зовсім видалять, коли довіра до технології зросте.
Передок машини сконструйований таким чином, щоб бути безпечнішим для пішоходів: на місці бампера – м'який матеріал, схожий на піну, і гнучкіше вітрове скло, що допоможе зменшити поранення.
Машина оснащена лазерними й радарними датчиками та камерою, щоб машина могла пересуватися в автоматичному режимі.
Автомобіль використовуватиме спеціально створені дорожні карти Google, які протестували на автівках компанії.
### **Готовий через рік**

Google нещодавно заявив, що самокеровані машини компанії проїхали в автоматичному режимі 700 тисяч миль дорогами загального користування і що наразі вони вивчають складну проблему пересування в міських умовах.
Компанія планує випустити близько 200 машин в Детройті і використає їх для тестування технології автоматичного водіння.
"Ми побачимо ці машини на дорогах протягом року", - каже пан Урмсон.
Прихильники проекту вважають, що самокеровані автомобілі можуть здійснити транспортну революцію.
Їх використання зробить дороги безпечнішими, зменшить кількість ДТП, зменшить пробки і викиди.
Водночас Стівен Бейкер, виконавчий директор дослідницького центру автомотів у Стенфорді, застерігає, що самокеровані авто все ж потребуватимуть людського втручання у екстремальних ситуаціях, і що люди можуть розучитися керувати авто без регулярної практики.
Це може бути особливо небезпечно у надзвичайних ситуаціях, коли комп'ютер не знатиме, як реагувати, і проситиме втручання людини, яка не буде достатньо зосередженою.
Як приклад він наводить людей, які їздять на автоматі і забувають, як керувати авто із ручним перемикачем швидкостей.
